#  Andere nonparametrische toetsen {#ch:andere-nonpar-toetsen}

## Inleiding {#sec:h17inleiding}

In dit hoofdstuk bespreken we verschillende andere non-parametrische
toetsen. Deze toetsen zijn bruikbaar indien de gegevens niet op
interval-niveau gemeten zijn (zie hoofdstuk
\@ref(ch:Meetniveau)), of als de kansverdeling van de gegevens
afwijkt van de normaalverdeling (zie
§\@ref(sec:watalsnietnormaal)). De non-parametrische toetsen doen
geen aannames over de parameters van de kansverdeling van de gegevens.

We zagen al eerder dat er non-parametrische correlatie-coëffienten
bestaan, nl. de Spearman rangorde-correlatiecoëfficient
(§\@ref(sec:Spearman)) en de (nominale) Phi-correlatiecoëfficient
(§\@ref(sec:Phi)). In
het vorige hoofdstuk bespraken we een veelgebruikte non-parametrische
toets, de $\chi^2$-toets. We gaan hieronder in op een aantal andere veelgebruikte
non-parametrische toetsen. We bespreken die in twee groepen: eerst voor
voor gepaarde waarnemingen, en daarna voor ongepaarde waarnemingen uit
meerdere steekproeven. Binnen elke paragraaf bespreken we eerst de
toetsen die informatie gebruiken van nominaal niveau (tekentoetsen en
aanverwanten) en daarna de toetsen die informatie gebruiken van ordinaal
niveau, d.w.z. die gebaseerd zijn op de rangorde van de observaties.

## Gepaarde observaties, enkele steekproef

### Tekentoets {#sec:tekentoets}

Een handige toets voor gepaarde observaties is de zgn. tekentoets (Eng: 'sign test'). 
Deze toets is te beschouwen als een non-parametrische, nominale tegenhanger
van de *t*-toets voor gepaarde waarnemingen
(§\@ref(sec:ttoets-gepaard)).

We kijken in deze toets alleen naar het *teken* (positief of negatief)
van het *verschil* $D$ tussen de twee gepaarde waarnemingen. Laten we
weer het voorbeeld nemen van een denkbeeldig onderzoek naar webpagina's
met *U* of *je* als aanspreekvorm, met $N=10$ respondenten. In
Tabel \@ref(tab:data-uje-paired) zagen we dat alle 10 respondenten de
voorkeur gaven aan *je*: de verschilvariabele $D$ was $10\times$
negatief en $0\times$ positief, of anders gezegd, alle uitkomsten van
$D$ waren negatief.

Met de tekentoets kijken we hoe waarschijnlijk deze verdeling van
positieve en negatieve waarden van $D$ is, als H0 waar zou zijn. Volgens
H0 verwachten we $N/2$ positieve en $N/2$ negatieve verschillen; volgens
H0 is de kans op een positief teken van $D$ (de kans op een treffer) dus
$p=1/2$. We bepalen nu de kans op deze gevonden uitkomst (0 treffers)
gegeven H0, en we gebruiken daarvoor de binomiale kansverdeling
(§\@ref(sec:binomiaalverdeling)): 
\begin{equation}
  (\#eq:prob-binom-uje)
    P(0\,\mbox{treffers}) = {10 \choose 0} (0.5)^0 (1-0.5)^{10-0} = (1) (1) (0.000976) < 0.001
\end{equation}
De kans op deze uitkomst volgens H0 is dermate klein dat we in het licht
van deze uitkomst besluiten om H0 te verwerpen, en we rapporteren dat
als volgt:

> De $N=10$ respondenten geven unaniem een lager oordeel aan de
> webpagina met *U* als aanspreekvorm dan aan de vergelijkbare pagina
> met *je* als aanspreekvorm; dit is een significant verschil
> (tekentoets, $p<.001$).

### Wilcoxon signed-ranks test {#sec:Wilcoxon-signed-rank}

De Wilcoxon signed-ranks test is te beschouwen als een
non-parametrische, ordinale tegenhanger van de *t*-toets voor gepaarde
waarnemingen (§\@ref(sec:ttoets-gepaard)).

Deze toets maakt gebruik van de *rangorde* van het verschil $D$ tussen
de twee gepaarde waarnemingen. We gebruiken nogmaals het voorbeeld van
het denkbeeldige onderzoek naar de webpagina's met *U* of *je* als
aanspreekvorm
(Tabel \@ref(tab:data-uje-paired)), maar nu kijken we naar de *rangorde*
van de verschillen $D$ (rekening houdend met gelijke verschillen bij
meerdere proefpersonen), en geven daarbij het teken (positief of
negatief) van het verschil $D$:
$$-2, -2, -7.5, -5, -7.5, -5, -10, -7.5, -5, -2$$
De som van de positieve rangnummers is $W_+=0$ (er zijn geen positieve rangnummers)
en de som van de negatieve rangnummers $W_-= -53.5$, en daarmee $|W_-|=53.5$. De kleinste van
deze twee sommen ($W_+$ of $|W_-|$) vormt de toetsingsgrootheid; we gebruiken hier $|W_-|$. 
We gaan
hier niet in op de kansverdeling van de toetsingsgrootheid, maar we
laten de significantie door de computer bepalen: $P(|W_-|)=.0055$. De kans
op deze uitkomst volgens H0 is dermate klein dat we in het licht van
deze uitkomst wederom besluiten om H0 te verwerpen.

De (ordinale) Wilcoxon signed-ranks test maakt gebruik van meer
informatie dan de (nominale) tekentoets. Als een effect significant is
volgens de tekentoets, zoals in dit voorbeeld, dan is het ook altijd
significant volgens de Wilcoxon signed-ranks test. Als een effect
significant is in de Wilcoxon signed-ranks test, dan is het ook altijd
significant volgens de *t*-toets. Dat heeft te maken met het meetniveau: de
tekentoets beschouwt alleen het (nominale) *teken* van de verschillen, de
Wilcoxon signed-rank is gebaseerd op de (ordinale) *rangschikking* van de
verschillen, en de *t*-toets is gebaseerd op de (interval) *omvang* van de
verschillen.

#### formules

We berekenen niet alleen $W_+$ (of $|W_-|$) op de hierboven aangegeven wijze, 
maar ook de bijbehorende waarde van $z$ [@Ferg89]:
\begin{equation}
  (\#eq:Wilcoxon-signedrank-z)
  z = \frac{ W_+ - \frac{N(N+1)}{4} } { \sqrt{ \frac{N(N+1)(2N+1)}{24} } }
\end{equation}
Daarmee kunnen we de effectgrootte uitrekenen, in de vorm van een
correlatie [@Rose91 Eq.2.18]: 
\begin{equation}
  (\#eq:es-z2r)
    r = \frac {z} {\sqrt{N}}
\end{equation}
Voor het bovenstaande voorbeeld vinden we
$z=-2.803$, en $r=-.89$, hetgeen wijst op een buitengewoon groot effect.


## Onafhankelijke observaties, meerdere steekproeven

### Mediaantoets

De mediaantoets (Eng. 'median test') is te beschouwen als een non-parametrische, nominale
tegenhanger van de *t*-toets voor ongepaarde, onafhankelijke waarnemingen. Het is
eigenlijk een tekentoets  (zie §\@ref(sec:tekentoets)), waarbij we toetsen of de verdeling van
observaties boven/onder hun *gezamenlijke* mediaan
(zie §\@ref(sec:mediaan) voor uitleg over de mediaan) afwijkt van de verwachte verdeling volgens H0.
De nulhypothese H0 is dat de verdelingen van de twee steekproeven niet
van elkaar verschillen, en dat in beide steekproeven dus ongeveer de
helft van de observaties boven de gezamenlijke mediaan ligt, en de
andere helft er onder.

### Wilcoxon rank sum test, ofwel Mann-Whitney U test {#sec:wilcoxon-rank-sum}

De Wilcoxon rank sum test is equivalent aan de Mann-Whitney U test.
Beide zijn de beschouwen als non-parametrische, ordinale tegenhangers
van de *t*-toets voor ongepaarde, onafhankelijke waarnemingen
(§\@ref(sec:ttoets-onafh)).

Stel je voor dat we willen onderzoeken of sommige tekstkenmerken van
invloed zijn op de subjectieve waardering van de tekst. Een
onderzoekster trekt daartoe een aselecte steekproef van proefpersonen
uit de populatie (zie
§\@ref(sec:aselectesteekproef)), en wijst deze proefpersonen op
aselecte wijze toe aan twee onderzoekscondities (randomisatie, zie §\@ref(sec:internevaliditeit), punt 5).
In de eerste conditie moeten de proefpersonen een oordeel geven over de
originele versie van een tekst. In de tweede conditie geven de
proefpersonen een oordeel over de herschreven versie van dezelfde tekst.
Hoe hoger de score die gegeven wordt, hoe hoger de waardering voor de
tekst. Eén van de proefpersonen moest helaas het onderzoek voortijdig
staken. De oordelen van de overige 19 proefpersonen staan in
Tabel \@ref(tab:data-origineelherschreven). Op grond van de aselecte
steekproef en de aselecte toewijzing van proefpersonen aan condities
zijn de oordelen te beschouwen als afkomstig van twee verschillende
aselecte steekproeven. De nulhypothese luidt dat er geen verschil
bestaat in waardering tussen de twee condities.

Table: (#tab:data-origineelherschreven) Oordelen van $N=19$ proefpersonen over de originele en herschreven versies van een tekst.

  Conditie                                                   
  ------------- ---- ---- ---- ---- ---- ---- ---- ---- ---- ----
  Origineel      10   17   35   2    19   4    18   28   24   --
  Herschreven    15   22   8    48   29   25   27   39   31   36


De Wilcoxon rank sum test is gebaseerd op de *rangorde* van de
observaties. Iedere observatie wordt vervangen door het rangnummer van
die observatie, genomen over de twee condities tezamen. De laagste of
kleinste waarde krijgt rangnummer 1. De som van de rangnummers van de
kleinste groep (hier: van de originele conditie) duiden we aan als
$W_1$. De kansverdeling van $W$ onder H0 is bekend (exact voor kleine
$n_1$ en $n_2$, en bij benadering voor grotere steekproeven). Daarmee
kunnen we de kans bepalen om de gevonden waarde van $W_1$ aan te
treffen, of een meer extreme waarde, indien H0 waar is.

Eerder zagen we dat de *t*-toets voor ongepaarde waarnemingen
(§\@ref(sec:ttoets-onafh)) onderzoekt of de *gemiddelden*
verschillend zijn voor twee steekproeven. Analoog daaraan onderzoekt de
Wilcoxon rank sum test (en de Mann-Whitney $U$ test) of de *medianen*
verschillend zijn voor de twee steekproeven. De toets is dus robuuster
voor uitbijters --- als we het hoogste oordeel (48) zouden vervangen
door een nog veel hoger oordeel (zeg 480), dan heeft dat geen invloed op
de mediaan van die groep, en het heeft evenmin invloed op de
toetsingsgrootheid of op de significantie daarvan.

Voor ons voorbeeld vinden we dat de lagere rangnummers relatief vaak
voorkomen bij de eerste conditie (originele versie), d.w.z. dat de tekst
in deze conditie lager werd beoordeeld. De som van de rangnummers voor
deze kleinste conditie is de toetsingsgrootheid $W_1=67$. In sommige
versies van de toets[^fn17-1] wordt deze ruwe som gebruikt om de
significantie te berekenen. In andere versies van de toets[^fn17-2] wordt
deze ruwe som eerst gecorrigeerd voor de minimale waarde van $W_1$ (zie
de formules hieronder): de toetsingsgrootheid wordt dan
$U=W_1 - \textrm{min}(W_1) = 67-45=22$. Daarna wordt de significantie
van $W_1=67$ of van $U=22$ berekend. We vinden dat $p=.0653$. Als we
tweezijdig toetsen (H0: oordelen in conditie 2 zijn niet hoger en niet
lager dan in conditie 1) met $\alpha=.05$ dan is er geen reden om H0 te
verwerpen[^fn17-3].

#### formules

Voor de sommen van rangnummers geldt dat
$W_1 + W_2 = (n_1+n_2) (n_1+n_2+1) / 2$.

Als in de kleinste (eerste) conditie alle laagste rangnummers zitten
(d.w.z. alle laagste oordelen), dan heeft $W_1$ de minimale waarde van
$n_1 (n_1+1) /2$. Als in deze conditie alle hoogste rangnummers zitten
(d.w.z. alle hoogste oordelen) dan heeft $W_1$ de maximale waarde van
$n_1 (n_1+n_2+1) / 2$. $W_1$ (en het minimum en maximum ervan) kan
alleen gehele waarden aannemen.

Het is handig om niet alleen $W_1$ of $U$ uit te rekenen, maar ook de
bijbehorende waarde van $z$ [@Ferg89]:
\begin{equation}
  (\#eq:Wilcoxon-ranksum)
\bar{W_1} = \frac{ n_1 (n_1+n_2+1) }{ 2 }
\end{equation}
\begin{equation}
   (\#eq:Wilcoxon-ranksum-z)
  z = \frac{ |W_1-\bar{W_1}|-\frac{1}{2} }{ \sqrt{ \frac{n_1 n_2 (n_1+n_2+1)}{12} } }
\end{equation}
Daarmee bepalen we wederom de effectgrootte volgens
vergelijking \@ref(eq:es-z2r). 
Voor het bovenstaande voorbeeld vinden we zo
$\bar{W_1}=22.5$, $z=1.837$, en $r=.42$, hetgeen wijst op een 'medium'
effect. Dat dit aanzienlijke effect toch niet leidt tot een significant
verschil (bij tweezijdige toetsing) is vermoedelijk een gevolg van de
(te) kleine omvang van de twee groepen.  


### Kruskall-Wallis H test

De Kruskall-Wallis H test is te beschouwen als een uitbreiding van de
Wilcoxon rank sum test (zie
§(sec:wilcoxon-rank-sum) hierboven), voor $k \ge 2$ onafhankelijke
steekproeven of groepen. De toets is ook bruikbaar om $k=2$ groepen te
vergelijken; dan is de toets geheel equivalent aan de Wilcoxon rank sum
test hierboven. De Kruskall-Wallis H test is te beschouwen als de
non-parametrische, ordinale tegenhanger van een een-wegs
variantie-analyse
(zie §\@ref(sec:anova-oneway-uitleg)). Losjes gezegd: we voeren een
soort variantie-analyse uit, niet op de observaties zelf, maar op de
rangnummers van de observaties. We berekenen als toetsingsgrootheid $H$,
op basis van de rangnummers van de observaties in de $k$ verschillende
groepen.

#### formule

\begin{equation}
  (\#eq:kruskall-wallis-H)
    H = \frac{12}{N(N+1)} \sum^{k} (\frac{R^2_j}{n_j}) - 3(N+1)
\end{equation}
waarbij $R_j$ verwijst naar de *som* van de rangnummers van de
observaties in groep $j$, en $n_j$ naar de omvang van groep $j$.
(Gemakshalve laten we hier 'knopen' buiten beschouwing, dat zijn
gevallen waarin dezelfde waarde en rangnummer voorkomt in meerdere
groepen.)

De toetsingsgrootheid $H$ heeft een kansverdeling die lijkt op die van
$\chi^2$, met $k-1$ vrijheidsgraden. De significantie van de
toetsingsgrootheid $H$ wordt dus bepaald via de kansverdeling van
$\chi^2$ (zie Bijlage \@ref(app:kritiekechi2waarden)). 
Die benadering via $\chi^2$ werkt echter alleen indien $k\ge3$
en $n_j\ge5$ voor de kleinste groep [@Ferg89]; indien $k=2$ of $n_j<5$
dan wordt de kans $P(H)$ exact berekend.

[^fn17-1]: Wilcoxon rank sum test in SPSS.

[^fn17-2]: Mann-Whitney test in SPSS en in R, en Wilcoxon rank sum test in R.

[^fn17-3]: Als we tweezijdig toetsen met $\alpha=.10$, dan zouden we H0 wel kunnen verwerpen. Als we eenzijdig toetsen (H0: oordelen in conditie 2 zijn niet hoger dan in conditie 1), dan mogen we de berekende $p$ halveren, omdat die berekende $p$ uitgaat van tweezijdige toetsing. We zouden dan dus vinden $p=.0653/2=.0326$, en omdat deze kans kleiner is dan $\alpha=.05$ zouden we dan wel H0 kunnen verwerpen.
