# Ontwerp {#ch:ontwerp}

## Inleiding {#sec:ontwerp-inleiding}

Veel van de problemen met validiteit, die we bespraken in
Hoofdstuk \@ref(ch:validiteit), kunnen voorkomen worden door goede gegevens
op een goede manier te verzamelen. Het *ontwerp* (Eng. "design") van een
onderzoek geeft aan volgens welk schema of plan de gegevens verzameld
zullen worden. Als we een goed en sterk ontwerp gebruiken, dan kunnen we
daarmee al veel mogelijke bedreigingen voor de validiteit neutraliseren.
Dat maakt ons onderzoek sterker. Het is dus raadzaam om een
onderzoeksontwerp vooraf heel goed te doordenken! Uiteraard moet het
ontwerp nauw aansluiten bij de vraagstelling: de gegevens uit het
onderzoek moeten de onderzoeker immers in staat stellen om een valide
antwoord te geven op de onderzoeksvraag.

De onderzoeksontwerpen die we in dit hoofdstuk bespreken vormen slechts
een beperkte selectie uit de mogelijke ontwerpen. Sommige ontwerpen
bespreken we vooral om aan te geven wat er mis kan gaan bij een "zwak"
ontwerp; andere ontwerpen zijn juist populair omdat ze relatief "sterk"
onderzoek mogelijk maken.

Een onderzoeksontwerp is opgebouwd uit verschillende elementen:

-   *tijd*, meestal afgebeeld als verstrijkend in de leesrichting. De
    tijdsvolgorde is van belang om een causaal verband vast te stellen:
    eerst de oorzaak, daarna het gevolg
    (§\@ref(sec:causaliteit)). De tijdsvolgorde is echter een
    noodzakelijke voorwaarde, maar niet een voldoende voorwaarde om een
    causaal verband vast te stellen. Anders gezegd, ook als het gevolg
    (bv. herstel) inderdaad optreedt na de oorzaak (bv. behandeling),
    dan houdt dat *niet* in dat de behandeling ook inderdaad het herstel
    heeft veroorzaakt. Misschien is het herstel wel spontaan opgetreden,
    of is het herstel het gevolg van een andere oorzaak waar het
    onderzoek niet op gericht was.

---

> *Voorbeeld 6.1*: Stel je Gus voor: als iemand last heeft van brandnetel-uitslag, of een insectenbeet, of eczeem, of een blauwe plek, dan spuit Gus er wat Glassex op --- en na een paar dagen is de aandoening verdwenen. Gus is ervan overtuigd dat zijn Glassex-behandeling de oorzaak is van de genezing. Maar dit is een misvatting die bekend staat als "post hoc ergo propter hoc" (na iets dus als gevolg van iets). De aandoening zou hoogstwaarschijnlijk ook goed zijn genezen zonder de Glassex-behandeling. De genezing bewijst dus niet dat de Glassex-behandeling noodzakelijk is. (Dit voorbeeld is ontleend aan de speelfilm *My Big Fat Greek Wedding*, 2004).

---

- *groepen* van eenheden (bv. proefpersonen), doorgaans correspondeert
    een groep met een regel in het ontwerp.

- *behandeling*, meestal afgebeeld als `X`. Een behandeling kan ook
    bestaan uit het ontbreken van een behandeling ("control"), of uit
    het aanbieden van de niet-experimentele, gebruikelijke behandeling
    ("usual care").

- *observatie*, meestal afgebeeld als `O`.

- de *toewijzing van proefpersonen* aan groepen of behandelcondities
    kan op verschillende manieren gebeuren. Meestal doen we dat aselect
    (willekeurig, at random, hieronder aangegeven met `R`), omdat
    daarmee de validiteit meestal het beste beschermd wordt.

## Tussen of binnen ? {#sec:tussenbinnenproefpersonen}

Voor het
onderzoeksontwerp is het van groot belang of een onafhankelijke variabele
gevarieerd wordt *tussen proefpersonen* of *binnen proefpersonen*. Voor
veel taalkundig onderzoek, waarbij meerdere teksten of zinnen of woorden
worden aangeboden als stimuli, geldt hetzelfde voor het onderscheid
*tussen stimuli* of *binnen stimuli*.

Individuele variabelen van de proefpersonen, zoals diens geslacht
(man, vrouw) of meertaligheid, kunnen normaliter alleen variëren
tussen proefpersonen: eenzelfde proefpersoon kan niet meedoen aan beide
geslachts-groepen van een onderzoek, en ééntalige proefpersonen kunnen
niet meedoen in de groep van meertalige proefpersonen. Maar bij andere
variabelen, die betrekking hebben op de wijze waarop stimuli worden
verwerkt, is dat wel mogelijk. Dezelfde proefpersoon kan schrijven met
zijn linkerhand en met zijn rechterhand, of kan geobserveerd worden
voorafgaand aan en volgend op een behandeling. De onderzoeker moet dan
in het onderzoeksontwerp kiezen op welke wijze de behandelingen en
observaties worden gecombineerd. We komen daarop terug in
§\@ref(sec:afhankelijkegroepen).

## Het one-shot single-case-ontwerp

Dit is een zwak ontwerp, waarbij er slechts éénmaal observaties worden
gedaan, na een behandeling. Dit onderzoeksontwerp heeft het volgende
schema:

```
  X   O
```

We zouden bijvoorbeeld kunnen tellen, voor alle eindwerkstukken van
studenten van een bepaalde opleiding van een bepaald cohort, hoeveel
fouten (van een bepaald type) er in die eindwerkstukken voorkomen. Dat
is wel een beetje interessant, maar wetenschappelijk zijn deze gegevens
echter van weinig waarde. Er kan geen enkele vergelijking gemaakt worden
met andere gegevens (van andere studenten, en/of andere werkstukken van
dezelfde studenten). Het is niet mogelijk om een valide conclusie te
trekken over mogelijke effecten van de "behandeling" (studie, `X`) op de
observaties (aantal fouten, `O`).

Soms worden de gegevens uit een one-shot-single-case-onderzoek
geforceerd vergeleken met andere gegevens, bijvoorbeeld met
norm-resultaten voor een grote controlegroep. Stel je voor dat we willen
onderzoeken of een nieuwe methode van taalonderwijs leidt tot betere
taalvaardigheid in de doeltaal. Na een cursus met de nieuwe lesmethode
meten we de taalvaardigheid, en vergelijken die met de eerder
gepubliceerde resultaten van een controlegroep die de traditionele
lesmethode heeft gebruikt. Deze aanpak wordt veelvuldig toegepast, maar
er zijn desalniettemin diverse factoren die de validiteit bedreigen (zie
§\@ref(sec:internevaliditeit)): o.a. geschiedenis (de nieuwe
proefpersonen hebben een andere geschiedenis en levensloop gehad dan de
controlegroep uit het verleden), rijping (de nieuwe proefpersonen zijn
misschien verder of minder ver ontwikkeld dan de controlegroep),
instrumentatie (de toets is mogelijk niet even geschikt voor personen
onderwezen met de nieuwe lesmethode als met de traditionele methode), en
uitval (de uitval van proefpersonen voorafgaand aan de observatie is
niet bekend, noch voor de traditionele methode noch voor de nieuwe
methode).

---

> *Voorbeeld 6.2*: Een interviewer kan zgn. 'gesloten' vragen stellen met slechts enkele
mogelijke antwoorden (*welk van de drie groentesoorten vind je het
lekkerst, doperwtjes of sperziebonen of broccoli?*), of 'open' vragen
waarin de mogelijke antwoorden niet worden beperkt door de vraagstelling
(*welke groente vind je het lekkerst?*). Er is ook een derde categorie,
nl. open vragen met voorbeeld-antwoorden (*welke groente vind je het
lekkerst, bijvoorbeeld doperwtjes of sperziebonen of...?*). Het is
echter niet duidelijk of deze voorbeeld-antwoorden wel of niet een
sturend effect hebben, d.w.z. of ze meer vergelijkbaar zijn met gesloten
of met open vragen. [@Houtk91] bestudeerde opgenomen gesprekken tussen
artsen en hun patiënten. De artsen stelden regelmatig open vragen met
voorbeeldantwoorden. Meestal bleken de patiënten zo'n vraag *niet* als
sturend op te vatten; zij vatten de vraag vooral op als een verzoek om
te vertellen.

> Dit onderzoek is te beschouwen als een one-shot-single-case-ontwerp,
zonder vergelijking met gegevens uit andere condities. De conclusies
zijn weliswaar gebaseerd op empirische observaties, maar we weten niet
wat de geïnterviewde geantwoord zou hebben als de vraag anders gesteld
zou zijn.

---


Ondanks al deze bezwaren kan een one-shot-case onderzoek wel van nut
zijn in de observatiefase van de empirische cyclus, wanneer het gaat om
het opdoen van ideeën en het formuleren van (globale) hypothesen, die
later goed getoetst kunnen worden.

## Het één-groep-voormeting-nameting-ontwerp

Bij het één-groep-voormeting-nameting-ontwerp worden gegevens verzameld
van één groep. Op het eerste tijdstip (meestal aangeduid als `T1`, maar
soms als `T0`) wordt een eerste meting uitgevoerd (voormeting, `O1`),
vervolgens wordt de groep aan de experimentele behandeling blootgesteld,
en tenslotte wordt op een later tijdstip (`T2`) een tweede meting
uitgevoerd (nameting, `O2`). In schema ziet een
één-groep-voormeting-nameting-ontwerp er als volgt uit:

```
  O1   X   O2
```

De behandeling `X` varieert dus niet: iedereen krijgt dezelfde
behandeling, want er is slechts één groep. Het tijdstip van de meting,
meestal aangeduid als voormeting `T0` (`O1`) en nameting `T1` (`O`),
varieert binnen proefpersonen.

Dit ontwerp is over het algemeen beter beter dan het vorige
one-shot-case-ontwerp én beter dan helemaal geen gegevens. Toch
beschouwen wij het als een zwak onderzoeksontwerp, omdat diverse
bedreigingen van de validiteit niet goed ondervangen worden (zie
§\@ref(sec:internevaliditeit)). Een eventueel verschil tussen `O2`
en `O1` kan niet uitsluitend toegeschreven worden aan de tussenliggende
behandeling `X`: dit effect kan ook het gevolg zijn van rijping (de
verbetering is het gevolg van rijping van de proefpersonen) of van
geschiedenis (de verbetering is het gevolg van een of meerdere
gebeurtenissen anders dan `X` die zijn opgetreden tussen de tijdstippen
van `O1` en `O2`). Als de behandeling `X` of de nameting `O2`
afhankelijk is van de score op de voormeting `O1`, dan kan ook de
regressie naar het gemiddelde de validiteit bedreigen. Kortom, aan dit
onderzoeksontwerp kleven diverse bezwaren, omdat de hypothese over het
effect van de onafhankelijke variabele niet zonder meer op valide wijze
beantwoord kan worden.

## Het voormeting-nameting-controlegroep-ontwerp {#sec:voormeting-nameting-controlegroep-ontwerp}

De bovengenoemde problemen kunnen voor een deel ondervangen worden door
een controlegroep toe te voegen aan het ontwerp; we krijgen dan een
voormeting-nameting-controlegroep-ontwerp. Er zijn dan dus twee groepen
van elementen (proefpersonen). In schema wordt dat weergegeven door twee
regels. Dit onderwerp wordt zeer vaak gebruikt. Waar mogelijk proberen
onderzoekers de twee groepen zo vergelijkbaar mogelijk te maken, door de
proefpersonen aselect (at random, willekeurig, volgens toeval) toe te
wijzen aan de twee groepen. In schema ziet dit model er als volgt uit
(de `R` staat voor random toewijzing aan de twee groepen):

```
  R   O1   X   O2
  R   O3       O4
```

Dit onderzoeksontwerp is populair, omdat het veel mogelijke bedreigingen
van de interne validiteit kan ondervangen (zie
§\@ref(sec:internevaliditeit)). Het effect van de manipulatie of
behandeling (`X`) wordt geëvalueerd door een vergelijking van de twee
verschillen `(O2-O1)` en `(O4-O3)`. Dit onderzoeksontwerp heeft
eigenlijk niet één maar twee onafhankelijke variabelen, die van invloed
kunnen zijn op de metingen: (1) de manipulatie of behandeling, `X` of
niet-`X`, variërend tussen proefpersonen, en (2) het tijdstip van de
meting, meestal aangeduid als voormeting `T0` en nameting `T1`,
variërend binnen proefpersonen.

In dit ontwerp wordt wel rekening gehouden met de effecten van
geschiedenis, althans voor zover die effecten voor beide groepen in
gelijke mate zijn opgetreden. Er wordt geen rekening gehouden met
gebeurtenissen die slechts één van de groepen (condities) hebben
beïnvloed. Als er wel zo'n gebeurtenis is geweest voor de ene groep en
niet voor de andere groep, dan kan dat verschil in geschiedenis dus ook
verantwoordelijk zijn voor een ongelijk verschil tussen voormeting en
nameting in de ene groep ten opzichte van de andere groep.

De bedreiging van de interne validiteit door rijping kan in dit
onderzoeksontwerp makkelijk opgevangen worden. Een effect van rijping
komt immers naar verwachting in beide groepen in gelijke mate tot
uiting, en kan daarom niet van invloed zijn op het verschil tussen
`(O2-O1)` en `(O4-O3)`. Natuurlijk gaan we er hierbij vanuit dat de
voormetingen voor de twee groepen resp. de nametingen voor de twee
groepen op hetzelfde tijdstip zijn afgenomen.

Ook een storend effect van instrumentatie wordt geneutraliseerd, als aan
de eisen voor vergelijkbare afnamecondities voldaan wordt, en als
gemeten wordt met hetzelfde instrument, zoals hetzelfde apparaat of
computerprogramma of gedrukte toets. Wanneer echter observatoren of
beoordelaars ingeschakeld moeten worden, zoals bij onderzoek naar de
schrijfvaardigheid, dan wordt de instrumentatie een moeilijker factor.
Het is dan van groot belang dat deze beoordelaars *niet* weten door
welke proefpersonen of onder welke conditie de te beoordelen producten
of responsies tot stand zijn gekomen. Anders zouden hun verwachtingen
(onbewust en onbedoeld) een rol kunnen spelen bij het tot stand komen
van hun oordeel. In dat geval zou niet een effect van de onafhankelijke
variabele aangetoond worden, maar een effect van de vooringenomenheid
van beoordelaars.

Ook het probleem van regressie naar het gemiddelde speelt in dit ontwerp
een kleinere rol. Indien de proefpersonen aselect zijn toegewezen aan de
twee groepen, én de gegevens van alle proefpersonen gelijktijdig in een
analyse betrokken worden, dan speelt regressie naar het gemiddelde geen
enkele rol. In beide groepen treedt immers regressie naar het gemiddelde
op, en naar verwachting in gelijke mate, waardoor dat niet van invloed
is op de analyse van het verschil tussen `(O2-O1)` en `(O4-O3)`.

Selectie van proefpersonen wordt in dit onderzoeksontwerp uitgesloten
door de steekproef van proefpersonen aselect te kiezen uit de populatie,
en door daarna de proefpersonen wederom aselect toe te wijzen aan de
twee groepen of condities. Natuurlijk geldt hier de wet van de grote
getallen: als een grotere steekproef aselect wordt gesplitst in twee
groepen, dan is ook de kans groter dat de twee groepen gelijkwaardig
zijn, ten opzichte van een kleinere steekproef.

Uitval kan wel degelijk een oorzaak zijn voor een verschil tussen
`(O2-O1)` en `(O4-O3)`. Deze voor de validiteit bedreigende factor
is moeilijk te beheersen. We kunnen proefpersonen immers niet dwingen om
aan een onderzoek te blijven meewerken, of om niet te verhuizen, of niet
te overlijden. Uitval kan dus een probleem zijn, zeker wanneer er een
verschil in uitval is tussen de twee groepen of condities. Het is goed
gebruik om de uitval te melden in het onderzoeksverslag, en de mogelijke
gevolgen ervan te bespreken.

Met dit voormeting-nameting-controlegroep-ontwerp kunnen de
verschillende factoren die de interne validiteit bedreigen dus redelijk
goed beheerst worden. Maar hoe zit het met de constructvaliditeit (zie
§\@ref(sec:constructvaliditeit))? Deze bedreigingen hebben we niet
eerder aangeroerd bij het one-shot-case-ontwerp en het
één-groep-voormeting-nameting-ontwerp, omdat bij deze
onderzoeksontwerpen de interne validiteit al twijfelachtig was.

Niet alle aspecten van de constructvaliditeit hebben echter repercussies
op het onderzoeksontwerp. Sommige aspecten met betrekking tot de wijze
van operationalisatie, zoals convergente en divergente validiteit, zijn
niet relevant voor de keuze van het onderzoeksontwerp. Maar andere
aspecten zijn wel relevant: de verwachtingen van de onderzoeker,
aandacht, motivatie, en de sturende werking van de voormeting.

Het voormeting-nameting-controlegroep-onderzoeksontwerp biedt voor geen
van deze vier bedreigingen van de constructvaliditeit adequate
waarborgen. De *verwachtingen van de onderzoeker* kunnen in zowel de
experimentele als de controle-conditie een (verschillende) rol spelen,
omdat in beide condities op twee tijdstippen gemeten wordt. Bovendien
kan een eventueel verschil tussen `(O2-O1`) en `(O4-O3)` ook te
wijten zijn aan de (extra) *aandacht* die aan de experimentele conditie
besteed is: het zgn. Hawthorne-effect (zie Voorbeeld 5.10 in Hoofdstuk \@ref(ch:validiteit)). Dit effect speelt vooral een rol als de
proefpersonen in de ene conditie (groep) meer aandacht krijgen dan in de
andere, zoals in het onderstaande voorbeeld.

Een derde bedreiging van de constructvaliditeit van een onderzoek is de
*motivatie*. Soms kan één van de condities zo demotiverend werken dat de
proefpersonen in deze conditie niet meer serieus aan het onderzoek
meewerken. Net als bij aandacht gaat het niet zozeer om de
aantrekkelijkheid van één van de condities, maar om de verschillen in
aantrekkelijkheid tussen de onderzoekscondities.

In het voormeting-nameting-controlegroep-ontwerp kan de
constructvaliditeit tevens bedreigd worden door de *sturende werking van
de voormeting*. Door een voormeting (`O1` en `O3`) kunnen de
proefpersonen zich van bepaalde aspecten van het onderzoek (meer) bewust
worden, waardoor zij zich daarna niet meer als naïeve proefpersonen
gedragen. De voormeting kan dan als een soort manipulatie beschouwd
worden (zie Voorbeeld 6.3 hieronder).

## Het Solomon-vier-groepen-ontwerp {#sec:solomon-vier-groepen-ontwerp}

Het Solomon-vier-groepen-ontwerp wordt veel minder vaak gebruikt dan het
voormeting-nameting-controlegroep-ontwerp. Toch verdient dit ontwerp
duidelijk de voorkeur boven het
voormeting-nameting-controlegroep-ontwerp. Met name bedreigingen van de
constructvaliditeit worden in dit ontwerp beter onder controle gehouden.

In het Solomon-vier-groepen-ontwerp worden vier condities onderscheiden.
De proefpersonen worden aselect toegewezen aan een van deze vier
condities. In de eerste twee condities wordt eerst een voormeting
gehouden, waarna één van de groepen aan de experimentele behandeling
blootgesteld wordt. Daarna volgt voor beide groepen een nameting. Tot
zover is het Solomon-vier-groepen-ontwerp dus exact gelijk aan het
voormeting-nameting-controlegroep-ontwerp. In de derde en vierde
conditie wordt echter géén voormeting gehouden. In de ene conditie
worden de proefpersonen wel aan de experimentele behandeling
blootgesteld, maar in de andere conditie niet. Tot slot maken deze beide
groepen weer een nameting. Schematisch kan het
Solomon-vier-groepen-ontwerp als volgt weergegeven worden:

```
  O1   X   O2
  O3       O4
       X   O5
           O6
```

Het Solomon-vier-groepen-ontwerp is dus een uitbreiding van het
voormeting-nameting-controlegroep-ontwerp met twee groepen, die niet
meedoen met de voormeting. Door de twee extra condities zonder
voormeting kan rekening gehouden worden met de sturende werking van de
voormeting: die sturende werking is immers niet aanwezig in de
derde en vierde groep. Bovendien wordt het effect van de manipulatie van
de onafhankelijke variabele `X` verschillende malen getoetst, in de vier
vergelijkingen van `O2` en `O1`, `O2` en `O4`, `O5` en `O6`, en
`(O2-O1)` en `(O4-O3)`. Het effect van de mogelijk sturende
voormeting wordt getoetst in de twee vergelijkingen van `O2` en `O5`,
en `O4` en `O6`. We kunnen dus in één onderzoek zowel een effect van
de behandeling als van de voormeting aantonen. Daarvoor moeten we echter
wel twee extra groepen proefpersonen inzetten (ten opzichte van het
voormeting-nameting-controlegroep-ontwerp).

--- 

> *Voorbeeld 6.3*: In een onderzoek [@AHW00] werd het effect
onderzocht van een gewenningstraining (`X`) op de angst om in het
openbaar te spreken. Spreekangst werd gemeten door de proefpersoon eerst
een toespraak te laten houden, en daarna twee vragenlijsten over
spreekangst te laten invullen. Bij elkaar vormt dat één meting. De
gewenningstraining voor de ene groep bestond uit het bekijken van een
trainingsvideo van ca 20 minuten; de tweede groep kreeg in plaats
daarvan een pauze van dezelfde duur. Het onderzoek gebruikte een
Solomon-vier-groepen-ontwerp om een mogelijk sturende werking van de
voormeting te kunnen onderzoeken. Het is immers mogelijk dat de
voormeting (waarvan een spreekbeurt deel uitmaakt) zelf al een training
vormt voor de proefpersonen, zodat de gunstige effecten na de
"behandeling" `X` (gewenningstraining) niet toegeschreven kunnen worden
aan die behandeling, maar (mede) aan die voormeting. De resultaten
lieten echter zien dat de gewenningstraining inderdaad een sterk
(gunstig) effect had op de spreekangst, en dat de voormeting alleen (dus
zonder behandeling) geen enkel effect had op de mate van spreekangst bij
de proefpersonen.

---

## Het nameting-controlegroep-ontwerp

In heel veel onderzoekingen wordt een voormeting uitgevoerd, omdat de
onderzoekers willen onderbouwen dat de twee (of meer) onderzoeksgroepen
niet van elkaar verschillen bij de aanvang van het onderzoek. Toch is
die voormeting niet een essentieel onderdeel van een adequaat
onderzoeksontwerp. Als de groepen voldoende groot zijn, en als de
proefpersonen (of andere onderzoekseenheden) geheel volgens het toeval
zijn toegewezen aan de groepen, dan zijn de twee groepen op statistische
gronden al goed vergelijkbaar. Als we bijvoorbeeld 100 proefpersonen
geheel volgens het toeval verdelen over 2 groepen, dan is de kans
buitengewoon klein dat de twee groepen zouden verschillen in de
voormeting. In veel van dit soort gevallen kan dan ook volstaan worden
met een nameting-controlegroep-ontwerp, schematisch weergegeven als
volgt:

```
      X   O5
          O6
```

Dit ontwerp is echter alleen adequaat indien de groepen voldoende groot
zijn, en indien de proefpersonen aselect zijn toegewezen aan de
condities. Als dat niet mogelijk is, dan voldoet dit ontwerp ook niet.

---

> *Voorbeeld 6.4*: In vervolg op het onderzoek van [@Houtk91] 
(Voorbeeld 6.2)
onderzochten [@Wijff92] in hoeverre vragen met
danwel zonder voorbeeldantwoorden in een mondeling (telefonisch)
vraaggesprek als sturend werden opgevat. Hiertoe werden vijf vragen
geconstrueerd over criminaliteit. Van elke vraag werden twee versies
geconstrueerd: één met en één zonder voorbeeldantwoorden. Aan elke
respondent (van een steekproef van 50) werden twee of drie vragen
gesteld met voorbeeldantwoorden, en twee of drie vragen zonder
voorbeeldantwoorden. De toedeling van vragen met en zonder
voorbeeldantwoorden was gerandomiseerd, en daardoor mogen we aannemen
dat de groep respondenten die een bepaalde vraag met voorbeeldantwoorden
kreeg niet verschilt van de groep respondenten die dezelfde vraag zonder
voorbeeldantwoorden kreeg. Als beide groepen dezelfde (soort) antwoorden
geven, dan hebben de voorbeeldantwoorden blijkbaar geen sturend effect,
maar indien de respondenten vaak antwoorden met de gegeven
voorbeeldantwoorden dan hebben de voorbeelden blijkbaar wel een sturend
effect. Bij analyse bleek dat voor vier van de vijf vragen een dergelijk
sturend effect inderdaad optrad.

---

De twee onderzoeken van [@Houtk91] en [@Wijff92] illustreren hoe wetenschappelijke kennis zich
ontwikkelt. [@Houtk91] constateert dat de vakliteratuur zich voornamelijk bezig
heeft gehouden met schriftelijke interviews, en vraagt zich af of de
effecten bij mondelinge 'face-to-face'-interviews hetzelfde zijn. Zij
concludeert dat voorbeeldantwoorden niet sturend werken in deze
'face-to-face'-gesprekken. [@Wijff92] onderzoeken dezelfde hypothese in een
experiment, met mondelinge interviews per telefoon, en zij concluderen
dat voorbeeldantwoorden wel degelijk sturend werken in deze telefonische
gesprekken.

## Factoriële ontwerpen {#sec:ontwerp.factorieel}

Tot nog toe hebben we het gehad over experimentele onderzoeksontwerpen
waarbij één onafhankelijke variabele gemanipuleerd wordt. Veel
onderzoekers zijn echter (ook) geïnteresseerd in de effecten van de
gelijktijdige manipulatie van meerdere onafhankelijke variabelen.
Ontwerpen waarin meerdere factoren gelijktijdig variëren noemen we
factoriële ontwerpen. We kwamen deze al tegen bij het
voormeting-nameting-controlegroep-ontwerp
(§\@ref(sec:voormeting-nameting-controlegroep-ontwerp)
waar zowel de tijd als de behandeling varieert.

---

> *Voorbeeld 6.5*: [@Drake03]
onderzochten de waarneming van muzikale structuur. Die waarneming kan
indirect gemeten worden door de luisteraar te vragen om mee te tikken
met de muziek. Als een luisteraar de muzikale structuur niet begrijpt of
herkent, is hij geneigd mee te tikken met iedere tel (analytisch
luisteren). Naarmate een luisteraar de muzikale structuur beter begrijpt
en herkent, is hij meer geneigd om mee te tikken met hogere nivo's
(synthetisch of voorspellend luisteren): hij tikt dan niet bij iedere
tel, maar bv $1\times$ per maat of per muzikale frase. De tijdsafstand
('inter-onset-interval', IOI) tussen de tikken vormt aldus een indicatie
van de waargenomen muzikale structuur. Aan het onderzoek van deden twee
groepen luisteraars mee, in Frankrijk en in Tunesië[^fn06-1]. Alle
proefpersonen luisterden naar 12 muziekstukken, waarvan 6 afkomstig uit
de Franse en 6 uit de Tunesische muzikale culturen (de muziekstukken
waren verschillend qua maatsoorten, tempi, en mate van bekendheid). De
resultaten zijn grafisch samengevat in Figuur 6.1. 

![Figuur 6.1: Gemiddelde tijdsafstand tussen tikken (IOI, in ms) voor twee groepen
luisteraars en twee muzieksoorten (ontleend aan Drake & Ben El Heni,
2003, Fig.2).](figures/DrakeBenElHeni2003Fig2.png){#fig:drakebenelheni2003fig2
width="\\linewidth"}

> Uit deze resultaten blijkt dat er géén verschil optreedt tussen de
groepen (Franse vs Tunesische luisteraars; de twee groepen hebben
gemiddeld dezelfde IOI), en dat er ook géén verschil optreedt tussen de
muzieksoorten (Franse vs Tunesische muziekstukken; de twee muzieksoorten
resulteren in gemiddeld dezelfde IOI). Hebben de twee onafhankelijke
variabelen dan geen enkel effect? Toch wel! De Franse luisteraars bleken
langere IOI's tussen tikken te produceren als ze naar Franse muziek
luisterden, terwijl de Tunesische luisteraars daarentegen langere IOI's
produceerden als ze naar Tunesische muziek luisterden. Alle luisteraars
blijken dus langere IOI's te produceren als ze luisteren naar een
muzieksoort die voor hen bekend is, en kortere IOI's als ze luisteren
naar een onbekende muzieksoort. concluderen dat de luisteraars beter in
staat zijn om muzikale structuur te herkennen en te begrijpen in muziek
van hun eigen muzikale cultuur dan in die van een andere cultuur. Dit
patroon van resultaten is een klassiek kruislings interactie-effect,
waarbij het effect van de ene onafhankelijke variabele precies
tegengesteld is in de verschillende condities van de andere
onafhankelijke variabele.

---

Als er een interactie-effect blijkt op te treden, dan is het zinloos om
een eventueel hoofdeffect te interpreteren. Dat werd al geïllustreerd in
Voorbeeld 6.5 hierboven: we kunnen niet concluderen dat er géén
verschil is tussen de muzieksoorten. Maar de grootte (en richting) van
het verschil is afhankelijk van de andere onafhankelijke variabele(n),
nl. van de groep/nationaliteit van de luisteraars. Veel onderzoek is er
juist op gericht om interactie-effecten aan te tonen; niet de
hoofdeffecten maar hun interactie vormt het onderwerp van onderzoek, net
als in het bovenstaande voorbeeld 6.5. 

Een factorieel onderzoeksontwerp is lastig om schematisch weer te geven,
omdat er meerdere onafhankelijke variabelen (met elk weer meerdere
niveaus) in voorkomen. We zouden deze schematisch kunnen representeren
door de manipulatie, die we voorheen aangeduid hebben met een `X`, te
indiceren. De eerste index (subscript) geeft dan het niveau aan voor de
eerste onafhankelijke variabele of factor, en de tweede index geeft het
niveau aan van de tweede factor. Het ontwerp van voorbeeld 6.5 wordt dan als volgt schematisch weergegeven:

```
  R    X_{1,1}   O1
  R    X_{1,2}   O2
  R    X_{2,1}   O3
  R    X_{2,2}   O4
```

Het is vaak verleidelijk om meerdere factoren te combineren in één groot
factorieel onderzoeksontwerp, zodat we kunnen onderzoeken hoe al die
factoren op elkaar inwerken (interageren). Toch is het verstandig om dat
*niet* te doen, en om het aantal factoren beperkt te houden. Ten eerste,
zoals we later zullen zien, moet het aantal observaties ongeveer gelijke
tred houden met het aantal verschillende combinaties van factoren. Als
je meer combinaties van factoren toevoegt, dan zijn er daardoor ook veel
meer proefpersonen nodig (of andere eenheden). Ten tweede is het
moeilijker te garanderen dat alle combinaties van factoren perfect
vergelijkbaar zijn [@SCC02, p.266]: zijn Tunesische deelnemers die in
Tunesië luisteren naar Tunesische muziek wel goed vergelijkbaar met
Franse deelnemers die in Frankrijk luisteren naar Franse muziek? De
vergelijkbaarheid van combinaties wordt lastiger, naarmate er meer
combinaties van factoren in het onderzoek voorkomen. Ten derde zijn
interacties notoir moeilijk te interpreteren, en dat wordt eveneens
lastiger naarmate de interacties complexer zijn, en meer factoren
omvatten. Om al deze redenen is het beter om effecten van meerdere
factoren te bestuderen in verschillende afzonderlijke onderzoeken
[@Quene10].

We zullen later terugkomen op de analyse en interpretatie van gegevens
uit factoriële onderzoeksontwerpen
(Hoofdstuk \@ref(ch:variantieanalyse)). Voorlopig concentreren we ons op
ontwerpen met slechts één onafhankelijke variabele.


## Afhankelijke- en onafhankelijke-groepen-ontwerp {#sec:afhankelijkegroepen}

In het begin van dit hoofdstuk hebben we gesproken over de manipulatie
van een onafhankelijke variabele tussen danwel binnen proefpersonen ().
In de meeste van de voorafgaande onderzoeksontwerpen werd voor elke
waarde van de onafhankelijke variabele(n) een afzonderlijke groep
geformeerd; we noemen dat een onafhankelijke-groepen-ontwerp. De
onafhankelijke variabele varieert tussen proefpersonen.

Sommige onafhankelijke variabelen kunnen echter ook gevarieerd worden
binnen proefpersonen. We meten dan herhaaldelijk bij (binnen) dezelfde
proefpersonen uit dezelfde groep, onder verschillende condities van de
onafhankelijke variabele. In het onderstaande voorbeeld wordt de
onafhankelijke variabele 'taal' (moedertaal of vreemde taal) gevarieerd
binnen proefpersonen. We noemen dat een afhankelijke-groepen-ontwerp.

---

> *Voorbeeld 6.6*: 
[@JGSH13] onderzochten de vloeiendheid van de spraak van proefpersonen in hun
moedertaal (Turks) en in een vreemde taal (Nederlands). De proefpersonen
voerden eerst een aantal spreektaken uit in hun moedertaal, en enkele
weken later in het Nederlands. Eén van de afhankelijke variabelen was
het aantal gevulde pauzes (bijv. *eh, ehm*) per seconde spraak: hoe meer
pauzes, hoe minder vloeiend. De sprekers bleken meer pauzes te
produceren (d.w.z. minder vloeiend te spreken) in de vreemde taal dan in
hun moedertaal, zoals ook te verwachten is. Eén van de doelen van het
onderzoek was overigens om te onderzoeken in hoeverre individuele
verschillen in vloeiendheid in de vreemde taal te herleiden zijn naar
individuele verschillen in vloeiendheid in de moedertaal. De samenhang
tussen de twee metingen bleek hoog (correlatie $r=0.73$, meer hierover
in Hoofdstuk \@ref(ch:samenhang). Sprekers die veel pauzeren in de vreemde
taal, doen dat vaak ook in hun moedertaal. De onderzoekers bepleiten dat
met deze correlatie rekening gehouden moet worden bij het aanleren en
toetsen van spreekvaardigheid in een vreemde taal.

Het hier beschreven onderzoeksontwerp ziet er in schema als volgt uit:

```
   X1   O1   X2   O2
```

Ondanks de vele mogelijke bedreigingen van de interne validiteit (o.a.
geschiedenis, rijping, sturende werking van de voormeting) is zo'n
ontwerp in veel gevallen nuttig. In het bovenstaande voorbeeld is het
essentieel dat *dezelfde* proefpersonen spreektaken uitvoeren in beide
talen (condities) --- de onderzoeksvragen zijn niet met een andere
methode te beantwoorden.


## Onderzoek ontwerpen

Een onderzoeker die een onderzoek wil uitvoeren, moet bepalen op welke
wijze hij zijn gegevens gaat verzamelen: hij moet een keuze maken voor
een bepaald onderzoeksontwerp. Soms kan een standaard-ontwerp gekozen
worden, zoals een van de hierboven behandelde ontwerpen. In andere
gevallen zal de onderzoeker zelf het ontwerp moeten opstellen. Het
ontwerp moet uiteraard goed aansluiten bij de onderzoeksvraag
[@Levin99], en het moet zoveel mogelijk storende variabelen uitsluiten
die de validiteit zouden kunnen bedreigen. Het ontwerpen van onderzoek
is een vak dat onderzoekers al doende leren. In het onderstaande
voorbeeld proberen we weer te geven welke redenering en argumenten een
rol spelen bij de ontwikkeling van een onderzoeksontwerp.

Stel je voor dat we willen onderzoeken of de vorm waarin toetsvragen
gesteld worden, als open vs. gesloten vragen, van invloed is op de
scores op die toets. In een eenvoudig ontwerp nemen we eerst een toets
af met open vragen, en daarna een vergelijkbare toets met gesloten
vragen, bij dezelfde respondenten. Als de samenhang tussen de scores
hoog genoeg is, dan wordt geconcludeerd dat beide toetsen hetzelfde
meten, en dat de prestatie niet wezenlijk beïnvloed wordt door de vorm
waarin de vragen worden gesteld. Schematisch is dit ontwerp als volgt
weer te geven:

```
   Open   O1   Gesloten   O2
```

Dit onderzoeksontwerp heeft echter diverse zwakke punten. Ten eerste is
het onverstandig om eerst alle toetsen met open vragen op het eerste
tijdstip af te nemen, en vervolgens alle toetsen met gesloten vragen op
het tweede tijdstip. De prestaties op de tweede toets worden immers
altijd beïnvloed door volgorde-effecten (transfer): de respondenten
hebben iets onthouden en dus geleerd van de eerste meting. Deze transfer
werkt nu altijd dezelfde kant op, met daardoor (vermoedelijk) relatief
hogere prestaties bij de toets met gesloten vragen (op het tweede
tijdstip). Het is dus beter om de toetsen met open en gesloten vragen at
random te verdelen over het eerste en tweede tijdstip van afname.

Ten tweede kunnen alle respondenten beïnvloed zijn door eventuele
gebeurtenissen tussen de twee tijdstippen (geschiedenis), bijvoorbeeld
door een relevante instructie over het onderwerp van de toets. Omdat er
geen controle-groep is, kan met zo'n effect geen rekening worden
gehouden.

Een derde probleem is gelegen in de wijze waarop van bevindingen naar
conclusie wordt geredeneerd. Zoals gezegd, houdt die redenering in dat,
als de samenhang tussen de scores hoog genoeg is, dan beide toetsen
hetzelfde meten. Als je daarover nadenkt, dan ben je het misschien met
ons eens dat dat een vreemde redenering is. De onderzoeksvraag is
eigenlijk, of de samenhang in prestaties op verschillende toetsen met
verschillende vraagvormen even hoog is als de samenhang in prestaties op
verschillende toetsen met dezelfde vraagvormen, waarvan we immers
aannemen dat die hetzelfde meten. Daarmee hebben we in feite een
controle-groep gedefinieerd, nl. respondenten die op beide tijdstippen
toetsen maken met dezelfde vraagvorm. Voor alle zekerheid voegen we niet
één maar twee controle-groepen toe, met open resp. gesloten toetsvragen
op beide tijdstippen.

We hebben het ontwerp zo in tenminste twee opzichten verbeterd: (1) de
toetsen zijn gerandomiseerd over de opname-tijdstippen, en (2) er zijn
relevante controle-groepen toegevoegd. Schematisch ziet het
onderzoeksontwerp er nu als volgt uit:

```
       Exp. groep 1       Open     O1   Gesloten   O2
       Exp. groep 2     Gesloten   O3     Open     O4
      Controlegroep 1     Open     O5     Open     O5
      Controlegroep 2   Gesloten   O7   Gesloten   O6
```

Voor alle vier de groepen kan nu de samenhang tussen de prestaties op
het eerste en tweede tijdstip bepaald worden. Vervolgens kunnen we deze
samenhang-resultaten uit de vier groepen vergelijken, en daarmee de
onderzoeksvraag beantwoorden. Dit voorbeeld laat goed zien dat de
conclusies die je uit de onderzoeksresultaten kunt trekken, direct
afhankelijk zijn van het gekozen ontwerp [@Levin99]. In het eerste
ontwerp leidt een lage gevonden samenhang tot de conclusie dat de twee
onderzochte toetsvormen *niet* een beroep doen op dezelfde intellectuele
vaardigheden bij de respondenten. In het tweede ontwerp hoeft dezelfde
lage samenhang in de derde groep (experimentele groep 1) echter niet tot
dezelfde uitkomst te leiden! De conclusie hangt immers mede af van de
mate van samenhang gevonden in de andere groepen.

##  Tenslotte

Ondanks alle beschikbare boeken, handleidingen, websites, en ander
instructiemateriaal komen wij nog te vaak onderzoek tegen waar
methodologisch iets mis is in de onderzoeksvragen, operationalisatie,
onderzoeksopzet, steekproeftrekking, en/of dataverwerking. Die problemen
veroorzaken niet alleen een verspilling van tijd, geld en energie, maar
ze resulteren ook in kennis die minder betrouwbaar, valide en robuust is
dan mogelijk. De onderstaande 'checklist' voor goed onderzoek (deels
ontleend aan
<https://www.linkedin.com/groups/4292855/4292855-6093149378770464768>)
kan veel ellende in latere stadia van een onderzoek voorkomen.

1.  Denk goed na over je onderzoeksvragen, en formuleer ze helemaal uit.
    Als de vragen niet helder geformuleerd zijn, of als er veel
    deelvragen zijn, denk dan verder na.

2.  Prioriteer de onderzoeksvragen. Dit helpt bij het maken van keuzes
    in onderzoeksontwerp, steekproeftrekking, operationalisatie, e.d.

3.  Denk goed na over het ontwerp van het onderzoek. Volgens de
    overlevering levert ieder uur nadenken over je onderzoeksontwerp een
    toekomstige besparing van ongeveer 10 uren tijdens de data-analyse
    en interpretatie. Anders gezegd: een uur minder nadenken over je
    ontwerp kost je later 10 uur extra werk.

4.  Bedenk ook alternatieve onderzoeksontwerpen, en denk na over de
    voordelen en nadelen van de diverse mogelijke ontwerpen.

5.  Stel je de toekomst voor: je hebt het onderzoek uitgevoerd, de
    gegevens zijn geanalyseerd, en je hebt het verslag of de scriptie of
    het artikel geschreven. Welke boodschap wil je overbrengen op de
    lezers van dat verslag? Hoe draagt het onderzoeksontwerp bij aan die
    boodschap? Wat zou je kunnen veranderen in je ontwerp om die
    boodschap nog duidelijker te maken? Bedenk waar je naar toe wilt,
    niet alleen waar je nu staat.

6.  Schrijf een onderzoeksplan, waarin je de verschillende
    methodologische aspecten beschrijft. Beargumenteer en expliciteer je
    onderzoeksvragen, onderzoeksontwerp, steekproef, meetmethode,
    data-verzameling, meetinstrumenten (bv. vragenlijst, software),
    andere benodigdheden (bv. laboratorium, vervoer), en statistische
    verwerking. Onderdelen van dit onderzoeksplan zijn later
    herbruikbaar in het onderzoeksverslag. Maak daarbij ook een
    tijdsplanning: wanneer zullen welke mijlpalen zijn bereikt?

7.  Schrijf uit hoe je de verzamelde gegevens statistisch zult
    analyseren, nog voordat je begint met de eigenlijke
    data-verzameling. Wees daarbij weer zo expliciet mogelijk (in een
    script, stappenplan, o.i.d.). Maak een mini-dataverzameling van een
    redelijk aantal fictieve observaties of werkelijke observaties uit
    de pilot-fase van het onderzoek, en analyseer deze gegevens alsof
    het de definitieve data-verzameling betreft. Maak eventueel
    aanpassingen in je onderzoeksplan.

8.  Als je eenmaal doende bent gegevens te verzamelen, maak dan *geen*
    wijzigingen meer in het onderzoeksplan. Houd je aan dat plan en aan
    de bijbehorende tijdsplanning. Analyseer de gegevens op de wijze
    zoals vastgelegd in het (aangepaste) onderzoeksplan. Bespreek
    eventuele problemen die tijdens het onderzoek optraden wel in het
    onderzoeksverslag. Als er grote problemen optreden, breek dan het
    onderzoek af, en overweeg een verbeterde versie van je onderzoek.

[^fn06-1]: Merk op dat proefpersonen niet aselect zijn toegewezen aan een van
deze groepen, en dat dit dus strikt genomen een quasi-experimenteel onderzoek is (zie
Hoofdstuk @\ref(ch:inleiding)).
